
Mál þetta, sem dómtekið var í dag, var höfðað með ákæru, útgefinni af lögreglustjóranum á höfuðborgarsvæðinu 4. febrúar 2020, á hendur:
„Skírni Þór Sigfússyni, [...]
fyrir umferðarlagabrot með því að hafa, fimmtudaginn 11. janúar 2018, ekið bifreiðinni [...] undir áhrifum áfengis (í blóði mældist vínandamagn 2,17 ‰) austur Vesturlandsveg í Reykjavík uns lögregla hafði afskipti af honum skömmu síðar við gatnamót Þúsaldar og Víkurvegar.
[...]
Telst þetta varða við 1., sbr. 3. mgr. 49. gr., sbr. 1. mgr. 95. gr. umferðarlaga nr. 77/2019.
Þess er krafist að ákærði verði dæmdur til refsingar, til greiðslu alls sakarkostnaðar og til að sæta sviptingu ökuréttar skv. 101. gr. nefndra umferðarlaga.“
Verjandi ákærða krefst vægustu refsingar sem lög leyfa og hæfilegrar þóknunar sér til handa.
Farið var með mál þetta samkvæmt 164. gr. laga nr. 88/2008 um meðferð sakamála og var það tekið til dóms án frekari sönnunarfærslu þegar sækjanda og verjanda ákærða hafði verið gefinn kostur á að tjá sig um lagaatriði og ákvörðun viðurlaga.
Ákærði hefur skýlaust játað brot sitt. Sannað er með játningu ákærða og öðrum gögnum málsins að ákærði er sekur um þá háttsemi sem honum er gefin að sök og er brot hans rétt heimfært til refsiákvæða í ákæru.
Ákærði er fæddur [...] 1990. Samkvæmt framlögðu sakavottorði, dagsettu 28. janúar 2020, hefur ákærði í tvígang gengist undir sektir samkvæmt lögreglustjórasáttum, í báðum tilfellum m.a. fyrir akstur undir áhrifum ávana- og fíkniefna, eða dagana 2. febrúar 2016 og 3. nóvember 2017. Við ákvörðun refsingar nú verður því litið til þess að ákærða er gerð refsing í þriðja sinn fyrir akstur undir áhrifum ávana- og fíkniefna, innan ítrekunartíma í skilningi 71. gr. almennra hegningarlaga nr. 19/1940.
Við ákvörðun refsingar er litið til skýlausrar játningar ákærða, sbr. 9. tölul. 1. mgr. 70. gr. almennra hegningarlaga nr. 19/1940.
Með hliðsjón af sakarefni málsins og dómvenju þykir refsing ákærða hæfilega ákveðin fangelsi í 30 daga.
Með vísan til lagaákvæða í ákæru er ákærði sviptur ökurétti ævilangt frá uppkvaðningu dóms þessa að telja.
Ákærði greiði málsvarnarþóknun skipaðs verjanda síns, Jóns Egilssonar lögmanns, 84.320 krónur, að meðtöldum virðisaukaskatti, og 35.753 krónur í annan sakarkostnað.
Af hálfu ákæruvaldsins flutti málið Baldvin Einarsson aðstoðarsaksóknari fyrir Margréti Herdísi Jónsdóttur aðstoðarsaksóknara.
Björg Valgeirsdóttir, aðstoðarmaður dómara, kveður upp dóminn.
D Ó M S O R Ð:
Ákærði, Skírnir Þór Sigfússon, sæti fangelsi í 30 daga.
Ákærði er sviptur ökurétti ævilangt frá uppkvaðningu dómsins að telja. Ákærði greiði málsvarnarþóknun skipaðs verjanda síns, Jóns Egilssonar
lögmanns, 84.320 krónur, að meðtöldum virðisaukaskatti, og 35.753 krónur í annan sakarkostnað.

